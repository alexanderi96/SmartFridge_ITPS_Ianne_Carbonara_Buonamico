Per preparare le tagliatelle ai funghi iniziate dalla pasta fresca: su una spianatoia (o in una ciotola) versate la farina , create la classica forma a fontana e versate al centro le uova sbattutte in precedenza. E' molto importante rispettare le dosi consigliate delle uova per ottenere un impasto consistente, nè troppo appiccicoso e nè troppo asciutto. Mescolate con una forchetta partendo dal centro, raccogliendo man a mano la farina. Quando l'impasto sarà maggiormente compatto, lavorate con le mani per circa 10 minuti , impastando energicamente  e date all'impasto una forma sferica. Avvolgetelo con pellicola trasparente e lasciatelo riposare a temperatura ambiente, in un luogo fresco lontano da fonti di calore, per circa 30 minuti. Intanto dedicatevi ai funghi: puliteli dal terriccio presente, raschiando il gambo con un coltellino , quindi se risultano molto sporchi potete pulirli con un panno leggermente inumidito. Una soluzione poco consigliata è quella di passarli velocemente sotto acqua corrente fredda e poi asciugarli perfettamente con un panno . Se doveste optare per questa soluzione, fatelo molto rapidamente perchè i funghi non assorbano troppa acqua e perdano quindi di sapore e consistenza. Dopodichè tagliateli a fettine. In una padella ampia, versate il burro e fatelo sciogliere a fuoco molto basso; quando sarà fuso quasi completamente versate l'olio, lasciate scaldare leggermente sempre a fuoco basso quindi versate i funghi. Salate e pepate a piacere quindi lasciate cuocere per circa 10 minuti i funghi. Una volta pronti tenete in caldo. Poi tritate molto finemente il prezzemolo e tenete da parte. Passato il tempo di riposo necessario, prendete l'impasto e dividetelo in pezzi ; infarinate leggermente il pezzo da passare nella macchina per tirare la pasta e tenete il restante impasto da parte coperto con pellicola. Inserite il primo pezzo nella macchina , passando dallo spessore più grande al penultimo in modo da ottenere lo spessore guisto della sfoglia.  Quando arrivate al penultimo step della macchina, ripassate nuovamente la striscia di pasta , serviranno infatti due passaggi a questo spessore per tirare bene la sfoglia . Infarinate leggermente il piano di lavoro con il semolino e stendete la prima sfoglia; procedete allo stesso modo con un altro pezzo di impasto, fino a realizzare le varie sfoglie in modo da terminare l'impasto, spolverizzate le sfoglie con la semola e lasciatele seccare 5 minuti per lato. Ripiegate uno dei lati più corti di ciascuna sfoglia verso l'interno  (servirà a creare una sorta di "linguetta" per tirare su le tagliatelle più facilmente, una volta pronte) e poi arrotolate la pasta su se stessa . Con un coltello affilato e leggermente infarinato (così da impedire che la lama si appiccichi alla pasta fresca), iniziate a realizzare le tagliatelle, tagliando ad uno spessore di 6,5-7 mm . Quindi sollevate ciascun rotolino per realizzare i vostri nidi di tagliatelle, da riporre man mano su una parte del piano di lavoro leggermente infarinato con il semolino o su un vassoio. Portate l'acqua a bollore e salate a piacere; fate cuocere le tagliatelle per 3-4 minuti . Quindi scolatele direttamente nel condimento conservando l'acqua di cottura. Accendete il fuoco basso sotto la padella con il condimento e mescolate gli ingredienti per amalgamarli. Unite il prezzemolo tritato finemente , se serve potete aggiungere un mestolo di acqua di cottura della pasta per evitare che le tagliatelle risultino troppo asciutte. Poi servite le tagliatelle ai funghi appena pronte !